A webalkalmazás alapját a Flask nevű Python keretrendszer fogja alkotni. Frontenden a React nevű keretrendszert tervezem használni a Bootstrap nevű CSS könyvtárral együtt. A frontend és a backend együtt való kommunikálását Rest API segítségével valósítanám meg. Adatbázisként MySQL-t vagy SQLite-ot tervezek használni.

A webalkalmazásban 4 fő modul kapna kiemelt szerepet. Az első ilyen a Termékek modul. Itt lehet rögzíteni magát az elérhető termékeket, annak típusait, méreteit, illetve drag & drop módszerrel lehetne korlátlan számú fotót feltölteni, amit a program automatikusan egy megadott méretre igazít.

A második a Raktár modul. Ezen a felületen lehet nyomon követni az éppen raktáron lévő termékeket, azoknak darabszámát, típusát, gyártóját, nettó értékét, ill. a felvétel dátumát. Ezen adatokon felül lehetne „talonba” helyezni termékeket, amelyek eladásra kerültek, viszont még szállításra nem. A kiszállítás megtörténte után a Raktár felületről ez a termék eltűnne, csökkenne a raktáron lévő elemek darabszáma, és átkerülne a következő fő felületre, a Forgalomba.

A terméknév, típus és gyártó adatait egy legördülő listából lehet kiválasztani, majd mikor érkezik egy új termék, akkor a számlát, nettó értéket és dátumot manuálisan lehet bővíteni. A legördülő listához (terméknév, típus, gyártó) egy külön felületen szintén lehet adatot megadni, amely a listát bővíti. A Forgalom modulban egy eladást követően láthatnánk a kimenő számla számát, a bejövő számla számát, az előlegszámla számát, az eladott termék nevét, a nettó eladási árát, ill. a bruttó eladási árát. Továbbá szerepelne egy „ÁFÁS?” logikai érték is. Egy eladott termék esetén a Raktárban a kimenő számla adatainál meg kell, hogy jelenjen az az információ, hogy a termék el lett-e adva.

Az utolsó fő modul egy Ajánlatkészítő rendszer lenne, amely több előre elkészített sablon alapján a megadott email címre elküld egy árajánlatot. Ez a rendszer használná az első modulban feltöltött fényképeket a termékekhez, amelyből ajánlatküldés előtt ízlés szerint lehet válogatni.

Terveim szerint 2024 nyárára elkészülne a webalkalmazásom alapjául / „motorjaként” szolgáló rendszer, a backend. Addigra megcsinálnám az adatbázis táblákat, a kommunikációt frontend-backend között (API Endpointok megírása), illetve egy alap tervezetet Figma-ban, amin látni lehet magát az oldal kilétét.
Ezután megtanulnám a Drag&Drop fájlfeltöltés folyamatát, alkalmazását a projektemben, amire 1 hónapot tervezek szánni. Továbbá folyamatosan havi szinten haladva implementálnám az egyes modulokat a fentebb említett feltételek alapján (1 modul 1 hónap). Nyilvánvalóan a munka során előjönnek váratlan hibák, ezek megoldásával, javításával, tökéletesítésével együtt kalkuláltam az időt az egyes modulok elkészítéséhez. További 1-1 hónapot szánok ezen felül a backend és a frontend tesztelésére, illetve hibák, „bugok” keresésére.